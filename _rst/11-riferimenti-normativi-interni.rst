11. Riferimenti normativi interni. 
===================================

a) Nei riferimenti interni, cioè agli articoli ed ai commi del medesimo
   atto legislativo che opera il riferimento, la citazione degli
   articoli è completata con l'espressione «della presente legge» solo
   quando (e in questo caso l'integrazione diventa obbligatoria)
   ulteriori riferimenti ad altre fonti normative possano, nel contesto,
   produrre incertezze interpretative.

b) La medesima regola di cui alla lettera a) si applica alla citazione
   di un comma all'interno di uno stesso articolo; in questo caso, cioè,
   l'espressione «del presente articolo» è utilizzata soltanto se
   ulteriori riferimenti ad altre fonti normative o ad altri articoli
   possano, nel contesto, produrre incertezza.

c) Nei riferimenti interni a testi recanti la numerazione dei commi, la
   citazione dei commi stessi è fatta sempre con riferimento al numero
   cardinale e non con l'uso del numero ordinale.

d) Nei riferimenti interni è sempre evitato l'uso delle espressioni
   «precedente» e «successivo». Tali espressioni sono superflue, stante
   la necessità di citare sempre il numero degli articoli o dei commi, e
   tra l'altro possono determinare problemi di coordinamento e dubbi di
   individuazione in caso di modifiche successive al testo in oggetto.
