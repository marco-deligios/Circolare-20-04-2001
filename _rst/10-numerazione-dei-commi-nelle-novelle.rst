10. Numerazione dei commi nelle «novelle». 
===========================================

a) Nella «novella» recante sostituzione integrale di un articolo di un
   atto legislativo previgente, nel quale i commi sono numerati, i commi
   del nuovo testo sono ugualmente contrassegnati con numeri cardinali.
   Se la «novella» sostituisce singoli commi dell'articolo del testo
   previgente con un pari numero di commi, i commi che costituiscono la
   «novella» sono contrassegnati con lo stesso numero cardinale dei
   commi sostituiti.

b) Se la «novella» introduce nuovi commi, anche mediante la sostituzione
   di singoli commi con un numero maggiore di commi, questi sono
   contrassegnati con lo stesso numero cardinale del comma dopo il quale
   sono collocati, integrato con l'avverbio numerale latino bis, ter,
   quater, e via dicendo. Tale criterio è seguito anche per i commi
   aggiuntivi inseriti dopo l'ultimo comma o, rispetto all'articolo
   previgente composto di un comma unico, quando il comma aggiuntivo
   debba essere inserito dopo detto comma unico.

c) Commi aggiuntivi, inseriti in un testo legislativo previgente, i
   commi del quale non siano numerati, non sono numerati. La numerazione
   va invece apposta quando la nuova formulazione riguardi non singoli
   commi soltanto, ma un intero articolo del testo previgente. Tuttavia
   articoli aggiunti o sostituiti nella Costituzione e nei codici che
   recano commi non numerati non recano i commi numerati.

d) Per gli atti legislativi i cui articoli recano commi non numerati, i
   commi aggiuntivi inseriti da successive «novelle» sono citati con il
   numero ordinale risultante dalla loro collocazione nella nuova
   sequenza dei commi; in altri termini la numerazione della sequenza
   originale dei commi si intende modificata in dipendenza dell'aggiunta
   dei nuovi commi. Uguale criterio è seguito in caso di abrogazione di
   commi. Pertanto nella citazione dei commi si fa riferimento alla
   sequenza di essi vigente alla data di entrata in vigore dell'atto
   legislativo che rinvia ai medesimi.

e) Commi aggiuntivi, inseriti in un testo legislativo previgente i commi
   del quale siano numerati, che debbano essere collocati prima del
   comma 1, sono contrassegnati con i numeri «01», «02», «03», eccetera.

f) I commi che si renda indispensabile inserire tra due commi numerati
   aggiunti successivamente ad un testo previgente sono contrassegnati
   con il numero del comma dopo il quale sono inseriti, integrati da un
   numero cardinale Il comma inserito tra l'1-bis e l'1-ter diviene
   quindi 1-bis.1. Il comma inserito tra l'1 e l'1-bis è denominato 1.1.
   Un ulteriore comma inserito tra l'1.1. e l'1-bis, successivo all'1.1,
   è indicato come 1.1.1., e così di seguito.

g) Se si devono operare ulteriori modifiche che non possono essere
   apportate seguendo i criteri fissati nelle lettere precedenti,
   l'articolo è integralmente sostituito, applicando la regola indicata
   nel primo periodo della lettera a).
