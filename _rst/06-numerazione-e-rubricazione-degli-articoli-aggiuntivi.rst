6. Numerazione e rubricazione degli articoli aggiuntivi. 
---------------------------------------------------------

a) Gli articoli aggiuntivi, da inserire con «novelle» in testi   legislativi previgenti, sono contrassegnati con il numero cardinale   dell'articolo dopo il quale devono essere collocati, integrato con   l'avverbio numerale latino (bis, ter, quater, eccetera).

b) Il tipo di numerazione di cui alla lettera a) è adottato anche per   gli articoli aggiuntivi inseriti dopo l'ultimo articolo del testo   previgente.

c) Anche in caso di articolo unico non recante la numerazione cardinale,   gli articoli aggiuntivi sono denominati: ART. 1-bis, ART. 1-ter, e   via dicendo.

d) Articoli aggiuntivi che debbano essere collocati prima dell'articolo   1 di un atto legislativo previgente o dell'articolo unico non recante   la numerazione cardinale sono contrassegnati con i numeri «01», «02»,   «03», eccetera.

e) Gli articoli da inserire in testi legislativi previgenti, e che si   renda indispensabile collocare in posizione intermedia tra articoli   aggiunti successivamente al testo originario, sono contrassegnati con   il numero dell'articolo dopo il quale vengono inseriti, integrato da   un numero cardinale (l'articolo inserito tra l'1-bis e l'1-ter   diviene quindi 1-bis.1). L'articolo inserito tra l'1 e l'1-bis è   denominato 1.1 . Un ulteriore articolo inserito tra l'1.1 e l'1-bis,   successivo all'1.1, è indicato come 1.1.1., e così di seguito.

f) Gli articoli aggiuntivi, per la rubricazione, si conformano alla   impostazione del testo nel quale vanno ad inserirsi: tali articoli   sono pertanto dotati di rubrica solo nel caso in cui gli articoli di   quel testo ne siano dotati, a meno che, con espressa decisione, non   si stabilisca di apporre rubriche anche ai rimanenti articoli   dell'atto legislativo.
