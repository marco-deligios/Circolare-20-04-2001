12. Riferimenti normativi esterni. 
----------------------------------

a) Nei riferimenti esterni, cioè ad atti diversi dall'atto legislativo    che opera il riferimento, la citazione è fatta con la indicazione    della data (giorno, mese, anno) di promulgazione o emanazione della    legge o del decreto citato, corredata con il relativo numero e    omettendo il titolo dell'atto, salvo quanto previsto alla lettera c).    In caso di ripetute citazioni di una stessa legge o decreto, è    ammessa - limitatamente peraltro alle citazioni successive alla prima    - la semplice indicazione del numero e dell'anno, omettendo il giorno    e il mese.  

b) Per i riferimenti esterni ad un atto che abbia subito successive    modificazioni, effettuati relativamente al testo vigente al momento    dell'adozione dell'atto che opera il riferimento, è usata la formula    «e successive modificazioni» (omettendo le parole «e integrazioni»,    che possono essere fonte di equivoci interpretativi) solo quando tali    modificazioni riguardino la disposizione richiamata e non altre dello    stesso atto in cui la disposizione è collocata. Per evitare possibili    dubbi di legittimità costituzionale, ove il riferimento si intenda    operato al testo vigente ad una data determinata, tale intento deve    risultare in maniera chiara ed inequivoca. Ove si tratti della    Costituzione o dei codici, la indicazione «e successive    modificazioni» è omessa in quanto il riferimento si intende sempre    fatto al testo vigente.  

c) I riferimenti contenuti nei provvedimenti in materia tributaria sono    fatti indicando anche il contenuto sintetico della disposizione alla    quale si intende fare rinvio (articolo 2, comma 3, della legge n. 212    del 2000).  

d) Non sono ammessi i riferimenti a catena (si rinvia all'articolo x che    a sua volta rinvia all'articolo y), effettuando il riferimento sempre    alla disposizione base.  

e) Quando si intende riferirsi a disposizioni modificate, il riferimento    è fatto sempre all'atto che ha subito le modifiche e non all'atto    modificante.  

f) Nei riferimenti esterni a testi recanti commi non numerati la    citazione dei commi stessi è fatta sempre con riferimento al numero    ordinale. Nel caso in cui l'articolo sia costituito da un unico comma    non numerato, il riferimento è fatto all'articolo.  

g) Nei riferimenti esterni a testi recanti la numerazione dei commi, la    citazione dei commi stessi è fatta sempre con riferimento al numero    cardinale e non con l'uso del numero ordinale.  

h) È evitata l'espressione «ultimo - penultimo comma» o «ultimi due    commi» quando ci si riferisce a commi non numerati.  

i) È evitato l'uso delle espressioni: «articoli … o commi … e seguenti».    È sempre indicato con precisione il numero degli articoli o dei commi    cui si intende fare riferimento.  

l) Per i decreti convertiti in legge, il riferimento è fatto con la    formula: «decreto-legge x, convertito (, con modificazioni,) dalla    legge y».  

m) I testi unici o i complessi di disposizioni sono citati con la    formula: «testo unico … (o disposizioni … ) di cui al decreto del    Presidente della Repubblica (o altro atto) … ».    

n) Il riferimento ai testi unici «misti» previsti dall'articolo 7 della    legge n. 50 del 1999 è operato unicamente al decreto del Presidente    della Repubblica (cosiddetto testo A) contenente sia le disposizioni    legislative sia quelle regolamentari. Nella citazione sono omesse le    indicazioni (L o R) poste in calce a ciascun comma o a fianco della    intestazione di ciascun articolo.  

o) I regolamenti governativi e ministeriali sono citati con l'esplicita    menzione del termine «regolamento» che individua la natura dell'atto    e con la formula: «regolamento di cui al … ».  

p) Per i decreti e gli altri atti non numerati comunque pubblicati nella    Gazzetta Ufficiale, sono indicati, oltre all'organo emanante e alla    data (giorno, mese, anno) di emanazione, anche il numero e la data    (giorno, mese, anno) della Gazzetta Ufficiale in cui l'atto è stato    pubblicato.  


q) I decreti ministeriali o interministeriali non sono richiamati in    modo innominato, ma con la indicazione specifica del Ministro o dei    Ministri che li hanno emanati, omettendo gli eventuali Ministri    «concertati».  

r) I riferimenti alle direttive e ai regolamenti comunitari sono fatti    con le formule: «direttiva 95/337/CEE del Consiglio (o altro organo    emanante), del 27 luglio 1995»; «regolamento (CEE) n. 737/ 95 del    Consiglio (o altro organo emanante), del 26 aprile 1995». La sigla    CEE è sostituita da CE per gli atti adottati dopo l'entrata in vigore    del trattato di Maastricht (1° novembre 1993). Dal 1999 l'indicazione    dell'anno (prima del numero per direttive e decisioni e dopo il    numero per i regolamenti) figura su 4 cifre. Vi sono infine atti    comunitari atipici i quali, sfuggendo alle suddette regole di    nomenclatura, rendono necessaria la citazione della data di    emanazione dell'atto ovvero, in assenza di ogni altro riferimento    utile, della data di pubblicazione nella Gazzetta Ufficiale delle    Comunità europee. In caso di ripetute citazioni di uno stesso atto    comunitario, limitatamente a quelle successive alla prima, nonché ai    fini della sua indicazione nel titolo del testo legislativo, è    ammessa l'omissione dell'organo emanante e della data dell'atto. In    tali casi si ricorre alle seguenti formule: «direttiva 68/193/CEE»;    «decisione 78/884/CEE»; «regolamento (CEE) n. 1859/95».  

s) I riferimenti ad accordi internazionali sono fatti con la seguente    formula: «Accordo firmato a … il … » integrata, sulla base dei dati a    disposizione, da una delle seguenti formule: 1) «ratificato ai sensi    della legge … »; 2) «la cui ratifica è stata autorizzata dalla legge    … »; 3) «reso esecutivo ai sensi della (oppure "di cui alla") legge …    ».  

t) Quando è necessario citare partizioni di atti comunitari o    internazionali è seguita la terminologia adoperata in tali testi.  

*RACCOMANDAZIONI*  

*Le partizioni dell'atto normativa sono citate, preferibilmente, in ordine decrescente e separate da virgole (esempio: «articolo 1, comma 2, lettera b» ).*

*Le partizioni di livello superiore all'articolo nella loro interezza sono citate, preferibilmente, in ordine decrescente, a partire dalla partizione di livello più alto (esempio: titolo I, capo II, sezione I).*

*È opportuno evitare, nei riferimenti, il rinvio ad altre disposizioni operato con l'espressione: «in quanto compatibili».* 