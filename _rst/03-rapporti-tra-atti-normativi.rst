3. Rapporti tra atti normativi. 
================================

a) È privilegiata la modifica testuale («novella») di atti legislativi
   vigenti, evitando modifiche implicite o indirette.

b) Non si ricorre alla tecnica della novellazione nel caso di norma
   transitoria, con particolare riguardo a testi unici.

c) Se un atto ha subito modifiche, eventuali «novelle» sono riferite
   all'atto modificato e non agli atti modificanti.

d) Occorre inserire correttamente eventuali termini per l'adozione di
   atti previsti da una «novella»: infatti l'espressione «dalla data di
   entrata in vigore della presente legge (o del presente decreto)»,
   inserita nella «novella», comporta la decorrenza dalla data di
   entrata in vigore dell'atto modificato. Pertanto, ove si intenda far
   decorrere il termine dalla data di entrata in vigore dell'atto
   modificante, occorre inserirlo in autonoma disposizione posta fuori
   della «novella».

e) Non si ricorre all'atto legislativo per apportare modifiche
   frammentarie ad atti non aventi forza di legge, al fine di evitare
   che questi ultimi presentino un diverso grado di «resistenza» ad
   interventi modificativi successivi.

f) Qualora si intenda disciplinare con legge una materia già oggetto di
   delegificazione, si opera non mediante «novella» di atti di rango
   subprimario, bensì mediante autonoma disposizione legislativa
   chiarendo: 1) ove possibile, le parti dell'atto secondario che sono
   abrogate; 2) se la modifica comporta anche un aggiornamento dei
   principi della delegificazione; 3) se in futuro permane
   l'autorizzazione già conferita al Governo a disciplinare la materia
   con regolamento.

g) La cosiddetta formula abrogativa esplicita innominata (del genere:
   «tutte le disposizioni incompatibili con la presente legge sono
   abrogate») non è utilizzata. Essa è superflua, essendo una inutile e,
   al limite, equivoca ripetizione del principio stabilito, in via
   generale, sulla abrogazione implicita dall'articolo 15 delle
   disposizioni sulla legge in generale.

h) Nell'incertezza circa la completezza dell'elenco delle disposizioni
   abrogate, per mettere in evidenza che tale elenco (comunque
   preferibile a formule generiche o implicite di abrogazione) può non
   essere esaustivo, si utilizza la seguente formula: «Sono abrogate, in
   particolare, le seguenti disposizioni:».

i) Ove con l'atto legislativo si intendano fissare principi fondamentali
   per le regioni ai sensi dell'articolo 117 della Costituzione, tale
   intento deve risultare chiaramente esplicitato.

l) La disposizione con la quale si intende interpretare autenticamente
   altra precedente disposizione è formulata utilizzando la seguente
   espressione: «Il comma … dell'articolo … della legge … si interpreta
   nel senso che …». L'intento di interpretare autenticamente altra
   precedente disposizione è chiaramente esplicitato e, ove l'atto sia
   rubricato, deve risultare nella rubrica dell'articolo (in
   particolare, per le disposizioni tributarie, si veda l'articolo 1,
   comma 2, della legge n. 212 del 2000). Deve risultare comunque chiaro
   se ci si trovi in presenza di una disposizione di interpretazione
   autentica ovvero di una disposizione di modifica sostanziale alla
   quale si vuole dare effetto retroattivo. L'articolo 3 della legge n.
   212 del 2000 vieta peraltro di attribuire effetto retroattivo alle
   disposizioni tributarie.

m) La modifica a norme dei testi unici «misti» previsti dall'articolo 7
   della legge n. 50 del 1999 è fatta unicamente al decreto del
   Presidente della Repubblica (cosiddetto testo A) contenente sia le
   disposizioni legislative sia quelle regolamentari. In caso di
   sostituzione o aggiunta di articoli o commi è necessario precisare,
   apponendo la lettera L o R, il rango della disposizione oggetto di
   modifica. Ove la modifica sostituisca un intero articolo, o introduca
   un articolo aggiuntivo, la novella reca, dopo la parola «ART.», la
   lettera (L o R) corrispondente alla fonte che opera la modifica. Se
   la modifica comporta la sostituzione o l'aggiunta di un comma
   all'interno di un articolo a contenuto «misto», la lettera (L o R) è
   posta in calce al comma stesso. Se la sostituzione riguarda singole
   parole, tale indicazione è invece omessa, fermo restando che
   modifiche a parti di testo di livello inferiore al comma possono
   essere apportate solo da atti di fonte pariordinata.

*RACCOMANDAZIONI*

*È opportuno che ogni atto legislativo contenga una disposizione che
indichi espressamente le disposizioni abrogate in quanto incompatibili
con la nuova disciplina recata. Analoga previsione è contenuta nelle
disposizioni legislative di delegificazione, nel quale caso
l'abrogazione ha effetto dalla data di entrata in vigore delle norme
regolamentari.*
