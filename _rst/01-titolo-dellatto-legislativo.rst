1. Titolo dell'atto legislativo. 
--------------------------------

a) Nel titolo dell'atto legislativo è esplicitato almeno l'oggetto   principale della disciplina normativa. Non sono quindi adottate né   espressioni generiche, né semplici citazioni per data e numero di   promulgazione o emanazione di leggi e decreti (c.d. titoli «muti»).   Il titolo dei progetti di legge è pertanto adeguatamente riformulato   se, nel corso dell'iter, vengono introdotte rilevanti modifiche. Nel   titolo sono in particolare specificati i seguenti elementi, ove essi   costituiscano il contenuto esclusivo o prevalente dell'atto: 1) la   presenza di deleghe legislative; 2) l'atto o gli atti oggetto di   modifica; 3) la normativa comunitaria recepita o la modifica di atti   di recepimento, indicando sempre la normativa comunitaria di   riferimento; 4) il carattere derogatorio rispetto alla legislazione   vigente. Nel titolo è inoltre indicato l'oggetto delle disposizioni   tributarie eventualmente contenute nell'atto (articolo 2, comma 1,   della legge 27 luglio 2000, n. 212).