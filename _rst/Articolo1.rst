Articolo 1 
==========

A tutti i Ministeri - Ufficio legislativo 
 
Sono passati quindici anni dall'emanazione  della  circolare  della Presidenza del Consiglio dei ministri in data 24 febbraio  1986,  che dettava regole e raccomandazioni sulla formulazione tecnica dei testi legislativi. Si trattò del primo tentativo, attuato d'intesa con  le Presidenze dei due rami del Parlamento, di dare avvio al procedimento di miglioramento qualitativo della produzione legislativa, attraverso l'affinamento e l'omogeneizzazione della tecnica di formulazione  dei testi. 

Quella circolare ha dato i suoi frutti ed ha stimolato l'attenzione al valore della qualità nella redazione dei testi normativi.  Valore che consiste nella stessa intelligibilità di tali testi  e,  quindi, nella complessiva trasparenza del procedimento formativo delle norme. 

Da quella data molti mutamenti sono intervenuti. Dal  confronto  di tecniche legislative diverse osservate da Comunità internazionali  e da altri Stati, alle modificazioni del regolamento della  Camera  dei deputati che ha istituito il vaglio del Comitato per la legislazione, alla recente attenzione per l'analisi di  impatto  della  regolazione (AIR), alle modalità di conservazione e trattamento  dei  testi  con strumenti informatici, che postulano il ricorso a metodi omogenei  di catalogazione. 

Da ciò l'avvertita esigenza di dare  corso  ad  una  revisione  di quelle  regole  e  raccomandazioni,  rinnovando,  a  tal   fine,   la collaborazione istituzionale  con  le  Presidenze  della  Camera  dei deputati e del Senato della Repubblica. 

Alla presente circolare seguirà la  predisposizione,  a  cura  del Dipartimento per gli affari giuridici e legislativi della  Presidenza del Consiglio dei ministri, di una guida sulla  redazione  dei  testi normativi. Tale guida  formulerà  sulla  base  del  contenuto  della presente circolare, ed  in  modo  piu'  analitico,  le  regole  e  le raccomandazioni ivi contenute,  completandole  con  riferimento  alla redazione dei testi regolamentari.  



Roma, 20 aprile 2001 
 
 

Il Presidente del Consiglio dei Ministri: AMATO
