14. Abbreviazioni e sigle. 
===========================

a) Le abbreviazioni (troncamento della parte finale della parola o di
   altre parti che compongono la parola) sono escluse dal testo degli
   atti legislativi, con la sola eccezione dell'abbreviazione della
   parola: «Articolo» in «ART.», ma limitatamente alla intestazione di
   ciascun articolo.

b) Se un ente, un organo o un qualunque istituto (ad esempio: imposta
   sul valore aggiunto; valutazione di impatto ambientale) è citato
   ripetutamente nel medesimo atto legislativo, è ammesso che, dopo la
   prima citazione (recante la denominazione per esteso e la sigla tra
   parentesi), le successive siano effettuate con la sola sigla.

c) Anche al fine di agevolare la ricerca informatica, le lettere che
   compongono la sigla non sono separate da punti.
